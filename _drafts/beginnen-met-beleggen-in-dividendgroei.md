---
title: Beginnen met beleggen in dividendgroei
subtitle: Strategie
image: /assets/images/strategie.jpg
description: Een introductie in dividendgroei beleggen
author: sam
categories:
  - strategie
layout: post
---

Al enige tijd geef ik maandelijks updates over het reilen en zeilen van mijn portefeuille met dividend aandelen. Het doel van deze portefeuille is om uiteindelijk een deel van de uitgaven te kunnen bekostigen met passief inkomen. De strategie die ik toepas om dat doel te bereiken heet dividendgroei investeren. In dit artikel vertel ik meer over mijn invulling van deze strategie.

## De basisprincipes van beleggen in dividendgroei

Om het beleggen in dividendgroei goed te begrijpen is het essentieel om eerst een aantal basisprincipes te snappen. Daartoe leg ik eerst uit wat aandelen zijn en wat het betekent om aandeelhouder van een bedrijf te zijn.

### Wat zijn aandelen?

Er zijn verschillende manieren voor een onderneming om aan kapitaal te komen. Het bedrijf kan bijvoorbeeld geld lenen bij een bank. Een andere mogelijkheid is het uitgeven van aandelen. Degenen die aandelen kopen worden aandeelhouders genoemd. Als aandeelhouder neem je deel in het kapitaal van een onderneming en ben je voor dat deel eigenaar. Een aandeel is dus een bewijs van deelneming.

Indien de onderneming beursgenoteerd is dan wordt de prijs van een aandeel op de beurs bepaald middels vraag en aanbod. Deze prijs wordt de koers genoemd en kan continu fluctueren. Dat betekent dat aandeelhouders onder andere marktrisico lopen. Hun deelneming kan immers meer of minder waard worden. In ruil voor het nemen van dat risico wordt een bepaald rendement verwacht.

Het rendement bestaat uit twee componenten: koerswinst en dividend. Koerswinst is niet-gerealiseerde winst totdat de aandeelhouder het aandeel verkoopt. Uiteraard kan er ook sprake zijn van koersverlies. Dividend is een contante uitkering aan de aandeelhouders.

### Wat is dividend?

Een onderneming kan besluiten om een deel van de winst uit te keren aan de aandeelhouders. Die hebben het maken van winst immers mogelijk gemaakt door kapitaal beschikbaar te stellen. De uitkering in geld heet dividend. In de Verenigde Staten is het gewoonlijk om elk kwartaal dividend uit te keren. Er zijn echter ook bedrijven die maandelijks of (half)jaarlijks uitkeren.

Het jaarlijks dividend als percentage van de koers wordt het dividendrendement genoemd. De Engelse term voor dit begrip is dividend yield. Een voorbeeld: het aandeel T. Rowe Price keert elk kwartaal $1.20 dividend uit. Op jaarbasis wordt er dan $4.80 uitgekeerd. De koers is op dit moment ongeveer $120. Het dividendrendement is dan ($4.80 ÷ $120) 4.0%.

In 2021 keerde T. Rowe Price elk kwartaal nog $1.08 uit. Het dividendrendement bij dezelfde koers is dan ($4.32 ÷ $120) 3.6%. Een jaar geleden was de koers echter $180. Het dividendrendement was destijds ($4.32 ÷ $180) 2.4%. Met andere woorden, het dividendrendement is afhankelijk van zowel het jaarlijks dividend als de koers en verandert dus continu.

Bij gelijkblijvend jaarlijks dividend vertaalt een hogere koers zich in een lagere dividend yield. Omgekeerd stijgt het dividendrendement als de koers daalt. Er dus sprake van een omgekeerd evenredig verband tussen het dividendrendement en de koers. De variabelen dividend yield en koers bewegen in tegenovergestelde richting. Daarnaast kan ook de derde variabele, jaarlijks dividend, veranderen.

### Wat is dividendgroei?

Dividendgroei meet de verandering van het jaarlijks dividend in de loop van de tijd. In 2017 bedroeg het jaarlijks dividend van T. Rowe Price nog maar $2.28. In vijf jaar tijd is het dividend dus meer dan verdubbeld. De dividendgroei over deze periode is 16% per jaar. Het bedrijf verhoogt het dividend echter al sinds 1986. De grafiek hieronder laat goed zien wat dividendgroei is.

{% include chart.html id="dividendHistory" script="strategy/2022-06-01-dividend-history" %}

Bedrijven die minstens vijf jaar het dividend verhogen worden gecategoriseerd als champions (25+), contenders (10+) en challengers (5+). Daarnaast bestaan er ook nog kings (50+), aristocrats (25+) en achievers (10+). Om in de aristocrats of achievers te worden opgenomen gelden additionele eisen omtrent marktkapitalisatie en liquiditeit.

Een handig overzicht van dividendgroei aandelen is [Dividend Radar](https://www.portfolio-insight.com/dividend-radar){:target="\_blank"}. Dit overzicht bevat veel datapunten en wordt wekelijks op vrijdag bijgewerkt. Een bedrijf moet minstens vijf jaar het dividend verhogen om in de lijst te worden opgenomen.

## Het sneeuwbaleffect

De basisprincipes zijn nu bekend. Door te beleggen in dividendgroei creëer je een stroom van passieve inkomsten. Dat passief inkomen groeit bovendien elk jaar, zelfs als je niet meer zou inleggen. Echter, wanneer het uitgekeerde dividend, eventueel aangevuld met maandelijkse stortingen, opnieuw belegd wordt, dan ontstaat een enorm sneeuwbaleffect.

Stel je belegt $10,000 in een aandeel met een dividendrendement van 3.5%. Het dividend groeit jaarlijks met 7.0%. In het eerste jaar wordt dan $350 dividend uitgekeerd en na tien jaar kan je $689 dividend verwachten. Maar wanneer je het uitgekeerde dividend jaarlijks zou herbeleggen in ditzelfde aandeel, dan kan je na tien jaar maar liefst $950 dividend verwachten.

{% include chart.html id="dividendProjection" script="strategy/2022-06-01-dividend-projection" %}

Dit rente-op-rente effect werd door Albert Einstein het achtste wereldwonder genoemd. Het effect is groter naarmate het langer werkt. Na twintig jaar kan je in bovenstaand voorbeeld al meer dan $2,500 dividend verwachten. Daarom loont het om al vroeg te beginnen met beleggen in dividendgroei. Hoe eerder je begint, hoe langer de sneeuwbal kan doorrollen.

> Compound interest is the eighth wonder of the world. He who understands it, earns it; he who doesn't, pays it. - <cite>Albert Einstein</cite>

Bovenstaand voorbeeld gaat uit van een eenmalige inleg. Door maandelijks in te leggen groeit de sneeuwbal nog harder. Dit helpt het meest als de sneeuwbal nog klein is.

### Een planning maken

Er zijn verschillende componenten die het toekomstig inkomen bepalen. Daarom kan het handig zijn om deze op een rijtje te zetten en een planning te maken.

- Startkapitaal
- Periodieke inleg
- Dividend yield
- Dividendgroei
- Beleggingshorizon (tijd)

Door het inkomen over zeg vijftien jaar uit te rekenen, kan je de uitkomst vergelijken met jouw persoonlijke doelstelling. Op die manier kan je ook inschatten hoe realistisch dat doel is. Bovendien kan je zo jaarlijks vaststellen of je nog op schema zit of dat bijsturen nodig is om jouw doel te bereiken.
